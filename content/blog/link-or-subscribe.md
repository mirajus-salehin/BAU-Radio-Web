---
title: "লিংক নাকি সাবস্ক্রাইব? || আবির আনজুম"
description: "লিংক নাকি সাবস্ক্রাইব?"
slug: link-or-subscribe
read: 5 min read
img: link-or-subscribe.png
date: 29 Sep 2021
titleImage: "https://i.imgur.com/mM1LKej.png"
tags : ["piracy","cinema","bangla ott",]
---

![link or subscribe](https://i.imgur.com/mM1LKej.png)


<p align=center>
Not everyone want money,<br>
Some people want love,<br>
But I want money.
</p>


সোশ্যাল মিডিয়ার বদৌলতে এই মিমটা আমাদের সকলের চেনা। হাস্যরসাত্মক হলেও ব্যাপারটা আমাদের প্রায় সকলের ক্ষেত্রেই সত্য। স্কুল কলেজে "অর্থই অনর্থের মূল" পড়ে আসলেও সময়ের সাথে সাথে আমাদের জীবনে অর্থের প্রয়োজনীয়তা আমরা বুঝতে পেরেছি বেশ ভালো ভাবেই।
জীবিকার জন্য কখনো আমাদের বিক্রি করে দিতে হয় নিজের প্রিয় বস্তুটিকে; কখনো বা শিল্পীকে বিক্রি করে দিতে হয় তার নিজের প্রিয় শিল্পকে। কেননা শিল্পের দাম অমূল্য হলেও শিল্পীর বেঁচে থাকার জন্য যে প্রয়োজন অর্থের। মানসিকভাবে সুস্থ থাকতে আমাদের যে বিনোদনের প্রয়োজন হয় তার কোনো মূল্য আমরা নির্ধারণ করতে না পারলেও বিনোদনের যে মাধ্যম তার কিন্তু রয়েছে নির্দিষ্ট মূল্য।
বর্তমান সময়ে পুরো বিশ্বজুড়ে মানুষের বিনোদনের অন্যতম প্রধান মাধ্যম হলো চলচ্চিত্র। তা হতে পারে নাটক, সিনেমা, সিরিজ বা শর্টফিল্ম যার সাথেও রয়েছে অর্থের এক ঘনিষ্ঠ সম্পর্ক।

বলুন তো কিভাবে? আচ্ছা তার আগে ভাবুন তো বিনোদনের অন্যতম প্রধান এই মাধ্যম সিনেমা, সিরিজ বা নাটক তৈরীতে সবচেয়ে প্রয়োজনীয় জিনিস কোনটি? ভালো গল্প? ভালো পরিচালক? ভালো অভিনয়? নাকি অন্যকিছু?
এখানে সবচেয়ে প্রয়োজনীয় জিনিসটি হলো অর্থ বা টাকা। কেননা ভালো গল্প, ভালো পরিচালক বা ভালো অভিনেতা এর মধ্যে একটি বা দুটি না থাকলেও যে সিনেমা বা সিরিজ বা নাটক বানানো সম্ভব। কিন্তু একবার ভাবুন তো টাকা ছাড়া কি আপনি একটি সিনেমা বা সিরিজ বা নাটক বানাতে পারবেন? না। পারবেন না। কারণ আপনার কাছে বিশ্বের সেরা গল্প, সেরা পরিচালক আর সেরা অভিনেতা থাকার পরেও আপনার কাছে যদি যথেষ্ট পরিমাণ টাকা না থাকে তাহলে আপনি একটি সিনেমা বা সিরিজ বানাতে পারবেন না৷
কিন্তু টাকা দেবে কে? গৌরি সেন?

হ্যাঁ, তা বলা যায়। তবে আরেকটু ভালোভাবে বললে বলতে হয় এই টাকার যোগানটা আসে কোনো প্রযোজনা প্রতিষ্ঠান বা নির্দিষ্ট একজন ব্যাক্তির থেকে যাকে বলা হয় প্রযোজক বা প্রডিউসার।

কিন্তু তিনি টাকা কেন দেন? তিনি কি টাকাটা দান করে দেন? নাকি এর পিছনে কোনো উদ্দেশ্য আছে?

টাকা দেয়ার পিছনের উদ্দেশ্যটা হলো ব্যবসা। অর্থের মূল্য যেমন দিনের পর বেড়ে যাচ্ছে ঠিক সেভাবেই চলচ্চিত্রও ধীরে ধীরে শিল্প থেকে হয়ে যাচ্ছে বাণিজ্যিক। আর তাই তো কমার্শিয়াল বা বাণিজ্যিক সিনেমা কথাটি শুনতে বাকি নেই কারোরই। তাই একটি সিনেমা বা সিরিজ যথেষ্ট পরিমাণ টাকা আয় করতে পারবে কি না এটা নিশ্চিত হওয়ার পরেই একজন প্রযোজক বা একটি প্রযোজনা প্রতিষ্ঠান সেই সিনেমা বা সিরিজটি প্রযোজনা করেন।

ব্যবসার যেমন আয় ব্যয় থাকে; ঠিক তেমনিভাবেই একটি সিনেমা বা সিরিজেরও আয় ব্যয় থাকে। আর এই আয় ব্যয় থেকে নির্ধারিত হয় সিনেমার ভাগ্য, কখনো বা আবার নির্ধারিত হয় অভিনেতা আর পরিচালকদের ভাগ্যও।

বর্তমান সময়ে কোনো নতুন সিনেমা বা সিরিজ রিলিজ হলেই বাঘা বাঘা সব রিভিউদাতা আর ক্রিটিকরা উঠে পড়ে লেগে যায় সেই সিনেমা বা সিরিজের কাটাছেঁড়া করতে। গল্পটা কেমন? অভিনয় কেমন? সিনেমাটোগ্রাফি কেমন? ভিএফএক্স কেমন? গান কেমন? এমন নানান ছাঁচে ফেলে তারা নিজেদের মন্তব্য বা রিভিউ দেন সেই সিনেমা বা সিরিজ সম্পর্কে।
তবে এমন নানান রিভিউ, মন্তব্য আর বিভিন্ন ওয়েবসাইটের রেটিং সত্ত্বেও কোনো একটা সিনেমার সাফল্য কিন্তু বিবেচিত হয় মুভিটির আয় ব্যয় দিয়েই। আর এখানেই চলে আসে বহুল ব্যবহৃত "বক্স অফিস কালেকশন" শব্দটি। একটি মুভির বক্স অফিস কালেকশন বিবেচনা করেই মুভিটি হিট হয়েছে নাকি ফ্লপ হয়েছে তা নির্ধারণ করা হয়। তবে এই বক্স অফিস কালেকশন শুধু মুভিটি হিট হলো নাকি ফ্লপ হলো তাই বলে দেয় না; কালেকশনের বিশাল অংক দর্শককে হল মুখীও করে। আর এজন্যই নতুন একটি সিনেমা রিলিজের পর থেকেই সংবাদমাধ্যমের পাশাপাশি নির্মাতা, প্রযোজক আর সিনেমার সংশ্লিষ্টরাও ঢাকঢোল পিটিয়ে তাদের বক্স অফিস কালেকশন প্রচার করে।

  

তবে এক্ষেত্রে বাংলাদেশের অবস্থা সেখানে অনেকটা "ছেড়ে দে কাইন্দা বাঁচি" এর মতো। কারণ আমাদের দেশে বক্স অফিস কালেকশন এর কোনো সঠিক অফিশিয়াল রিপোর্ট পাওয়া যায় না। যেটা পাওয়া যায় তা হলো প্রযোজক আর হল মালিকদের বাড়িয়ে বলা কিছু সংখ্যা যার উদ্দেশ্য থাকে নিজেদের মুভিকে হিট বলে প্রচার করা।

  

তাই বলে কি আমাদের কোনো মুভিরই আয় আমরা জানি না? না ঠিক তা নয়। বিভিন্ন জায়গায় হলগুলোর রিপোর্ট, সংবাদমাধ্যম আর প্রযোজকদের কাছে থেকে পাওয়া তথ্য মতে বাংলাদেশের সর্বোচ্চ আয়ের কিছু সিনেমা হলো-

১. বেদের মেয়ে জোসনা (প্রায় ২২.৫ কোটি); মুক্তিসাল- ১৯৮৯
২. স্বপ্নের ঠিকানা (প্রায় ১৯ কোটি); মুক্তিসাল- ১৯৯৫
৩. সত্যের মৃত্যু নেই (প্রায় ১১.৫ কোটি); মুক্তিসাল- ১৯৯৬
৪. আম্মাজান (প্রায় ১১ কোটি); মুক্তিসাল- ১৯৯৯
৫. ঢাকা এটাক (প্রায় ৯.৫ কোটি); মুক্তিসাল- ২০১৭
৬. নবাব (প্রায় ৯.১ কোটি); মুক্তিসাল- ২০১৭
৭. কেয়ামত থেকে কেয়ামত (প্রায় ৮.২ কোটি); মুক্তিসাল- ১৯৯৩
৮. শান্ত কেন মাস্তান (প্রায় ৮ কোটি); মুক্তিসাল- ১৯৯৮
৯. মনপুরা (প্রায় ৮ কোটি); মুক্তিসাল- ২০০৯
১০. কুলি (প্রায় ৭ কোটি); মুক্তিসাল- ১৯৯৭

অপ্রিয় হলেও সত্য হলিউড বলিউড যখন তাদের বক্স অফিস কালেকশন ২০০-৩০০ কোটি টাকা ছাড়িয়ে যাচ্ছে হরহামেশাই সেখানে আজ পর্যন্ত আমরা প্রায় ৩০ বছর আগের ২০ কোটি টাকার রেকর্ড ভাঙ্গতে পারিনি। এমনকি ১০ কোটির ক্লাবে থাকা ৪ টি সিনেমারই নির্মাণকালই বিংশ শতাব্দী। একবিংশ শতাব্দীর সর্বশেষ ৭ বছরে বছরপ্রতি গড়ে প্রায় ৪০ টির মতো সিনেমা মুক্তি পেলেও আয়ের দিক বাংলাদেশের সেরা দশে ঢুকতে পেরেছি শুধুমাত্র দুটি সিনেমা। বাকি সিনেমাগুলো আয় ব্যয়ের সামঞ্জস্য রক্ষা করতে পারলেও ক্ষতির মুখ দেখেছে এমন সিনেমার সংখ্যাও নেহাতই কম নয়।

এর কারণ কি শুধুই মানসম্মত চলচ্চিত্র নির্মাণের অভাব? নাকি দর্শকরা কিছুটা হলেও এর জন্য দায়ী?

বাংলাদেশেও তৈরি হয়েছে আমাদের নিজস্ব ওটিটি প্লাটফর্ম।

  

কিন্তু তাতেও কি কোনো লাভ হয়েছে? ওটিটি প্লাটফর্মগুলোও কি আশানুরূপ আয় করতে পারছে? এগুলোতে কি আমাদের দেশের মানুষরা সাবস্ক্রাইব করে দেশীয় কন্টেন্টগুলো দেখছে?

  

দূর্ভাগ্যবশত উত্তরটা না। কিছু কিছু মানুষ এসব ওটিটি প্লাটফর্মগুলোতে সাবস্ক্রাইব করলেও বেশির ভাগ ক্ষেত্রেই দর্শকেরা ছুটছেন সেই ফ্রি পাইরেটেড লিংকের পিছনেই। করোনা মহামারীর এই সময়কালেই মুক্তি পাওয়া তাকদীর, মহানগর, কন্ট্রাক্ট, উনলৌকিক বা নেটওয়ার্কের বাইরে এর মতো কন্টেন্টগুলো দর্শকনন্দিত এবং দর্শকদের আলোচনার তুঙ্গে থাকলেও এগুলোর বেশির ভাগই দর্শকেরা দেখেছেন ফ্রিতেই।

  

পাইরেটেড এই লিংকের ভয়াবহতার ধারণা পাওয়া যায় কান চলচ্চিত্র উৎসবে মনোনয়ন পাওয়া "রেহানা মরিয়ম নূর" সিনেমাটি মুক্তির আগেই ফাস হওয়ার সাম্প্রতিক ঘটনা থেকেই। প্রেক্ষাগৃহে এখনো মুক্তি না পাওয়া এই সিনেমাটির পাইরেটেড কপি ছড়িয়ে পড়েছে ইন্টারনেটে। প্রেক্ষাগৃহে মুক্তি পাওয়া অন্যান্য সিনেমাগুলোর ক্ষেত্রেও ঘটে এই একই ঘটনা। দেশীয় কন্টেন্টের এসব পাইরেসি শুধু দর্শককে হলবিমুখীই করছে না; বরং চলচ্চিত্র শিল্পকেই ঠেলে দিচ্ছে ধ্বংসের মুখে। আমাদের দেশে যেখানে ভালো মানের কন্টেন্ট তৈরী করা একটি চ্যালেঞ্জ সেখানে এই ধরনের কাজ কোনোভাবেই গ্রহণযোগ্য নয়।

  

দর্শকদের এই মনোভাবে আক্ষেপ প্রকাশ পেয়েছে জনপ্রিয় তারকা চঞ্চল চৌধুরীর কথাতেও। তিনি চান যে দেশের মানুষ এসব পাইরেটেড কপির বদলে হলে গিয়ে বা ওটিটি প্লাটফর্মগুলোতে সাবস্ক্রাইব করেই যেন দেশীয় এই কন্টেন্টগুলো দেখে। তবেই নির্মাতারা ভবিষ্যতে আরো ভালো কাজ করার অনুপ্রেরণা পাবেন এবং সামনে আরো সুন্দর কন্টেন্ট আমাদের উপহার দিতে পারবেন।

  

তাই আমাদেরও উচিত শুধুমাত্র নির্মাতাদের দোষারোপ না করে বা দেশীয় কন্টেন্টকে বস্তাপঁচা আখ্যা না দিয়ে দর্শক হিসেবে নিজেদের কর্তব্য পালন করা। পাইরেটেড লিংক বর্জন করে দেশীয় কন্টেন্টের যথার্থ মূল্যায়ন করে আমাদের চলচ্চিত্র শিল্পকে বাঁচিয়ে রাখার গুরুদায়িত্ব আমাদের নিজেদেরই। আমাদের দেশের লেখকদের গল্প এবং দেশের নির্মাতা ও অভিনেতাদের নিয়ে পাশ্ববর্তী দেশ দুর্দান্ত সব কন্টেন্ট তৈরী করতে পারলেও; আমরা কেন পারছি না, আমাদের ঘাটতি কোথায়, কিভাবে তা পূরণ করা যায়- এগুলা নিয়ে কাজ করতে হবে আমাদেরই।

তাই আসুন দর্শক হিসেবে আমরা নির্মাতা আর শিল্পীদের পাশে দাঁড়াই। তাদের অনুপ্রেরণা দেই ভালো কিছু করার। পাইরেটেড লিংক বর্জন করে প্রিয় অভিনেতা, প্রিয় নির্মাতার কন্টেন্টগুলো দেখি তাদের প্রাপ্যটা নিশ্চিত করেই। তবেই আমরা বাংলা চলচ্চিত্রকে সারা বিশ্বের সামনে তুলে ধরতে পারব। ফিরিয়ে আনতে পারবো বাংলা সিনেমার সেই গৌরবময় পুরোনো ঐতিহ্য।

  

যখন রাস্তা আবার মুখোরিত হবে সিনেমার "আসিতেছে…." মাইকিংয়ে; যখন সিনেমা হলগুলো সাজবে নতুন সাজে; টিকিট কাউন্টার উপচে পড়বে দর্শকে; যখন দর্শকদের উল্লাস জানান দেবে সিনেমার সাফল্যকে; যখন সোশ্যাল মিডিয়া ভরে যাবে দেশীয় কন্টেন্টের জয়ধ্বনীতে।

  
  

এবারে বলুন আপনি আপনার পরবর্তী সিনেমা বা সিরিজটি কিভাবে দেখবেন? ফ্রি লিংক থেকে নাকি টাকা দিয়ে সাবস্ক্রাইব করে?